༄༅། །༧སྐྱོབ་པ་འཇིག་རྟེན་གསུམ་མགོན་གྱི་ཐུགས་སྲས་སྤྱན་སྔ་རྣམ་པ་བརྒྱད་ལས། སྤྱན་སྔ་ཤེས་རབ་འབྱུང་གནས་སམ། མཚན་གཞན་སྤྱན་སྔ་འབྲི་གུང་གླིང་པ་ནི་མདོ་ཁམས་སྒ་སྟོད་དུ་སྐྱུ་རའི་རིགས་སུ་སྐུ་འཁྲུངས། དགུང་ལོ་ཉེར་གཅིག་ནས་སོ་གཅིག་བར་འཇིག་རྟེན་གསུམ་མགོན་གྱི་ཞབས་ལ་གཏུགས་ཏེ་ཞབས་ཏོག་ཕུལ་དུ་བྱུང་བ་བསྒྲུབས་པས་ཐུགས་དམ་གྱི་རྩལ་རྫོགས། འཇིག་རྟེན་གསུམ་མགོན་དང་ཅུང་ཟད་ཙམ་ཡང་འབྲལ་བ་མེད་པར་བཞུགས་ཤིང་དམ་ཆོས་དགོངས་པ་གཅིག་པ་སོགས་ཟབ་ཆོས་ཐམས་ཅད་ཀྱི་བཀའ་ཡི་བསྡུ་བ་མཛད། ཕྱིས་འཇིག་རྟེན་མགོན་པོ་མྱ་ངན་ལས་འདས་ནས་དགོངས་རྫོགས་རྣམས་ཡོངས་སུ་གྲུབ་ནས་གངས་རིན་པོ་ཆེ། མཚོ་མ་དྲོས་སོགས་སུ་ལོ་མང་རིང་སྒྲུབ་པ་ལ་བཞུགས། གངས་ཏི་སེར་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་དུ་གཟིགས་པ་དང༌། གཞན་ཡང་གྲུབ་ཆེན་བརྒྱད་ཅུ། དགྱེས་པ་རྡོ་རྗེ་སོགས་ཡི་དམ་གྱི་ལྷ་དཔག་ཏུ་མེད་པ་ཞལ་གཟིགས། མང་ཡུལ་དང༌། གུ་གེ། སྟོད་ཧོར། གར་ལོག ཡ་ཙེ་ཞེས་པ་ད་ལྟ་འཛུམ་ལང་དུ་གྲགས་པ་དང་བཅས་པའི་རྒྱལ་པོ་རྣམས་ཀྱིས་གུས་པས་བཏུད་དེ་སྟོད་ཕྱོགས་ཀྱི་ཕྲིན་ལས་རྒྱུན་ཡང་རྗེ་འདིའི་བཀའ་དྲིན་ལས་བྱུང་བ་ཡིན། ལྷོ་བྲག་མཁར་ཆུར་བཞུགས་པའི་དུས་སུ་དམ་ཆོས་དགོངས་པ་གཅིག་པ་རྡོ་རྗེའི་གསུང་བརྒྱ་ལྔ་བཅུ་མ་ཡི་གེར་བཀོད། སྒམ་པོར་ཕེབས་ཏེ་སྒམ་པོའི་གདན་ས་ཡང་མཛད། དངོས་སུ་འབྲི་གུང་མཐིལ་གྱི་གདན་སར་མ་བཞུགས་ཀྱང་བཀའ་ཡི་བསྡུ་བ་མཛད་པ་དང༌། དམ་ཆོས་དགོངས་པ་གཅིག་པའི་ཁྲིད་ཆོས་ལན་དུ་མར་གནང་བ་སོགས་གདན་ས་ཤིན་ཏུ་དར་ཞིང་རྒྱས་པ་ཡང་རྗེ་འདི་ཉིད་ཀྱི་བཀའ་དྲིན་ལས་བྱུང་བར་གྲགས། ཁྱད་པར་དུ་རྗེ་འདི་ཉིད་ཀྱི་སྐུ་ཚེའི་རིང་ཕལ་ཆེར་དམ་ཆོས་དགོངས་པ་གཅིག་པའི་ཆོས་ཀྱི་འཁོར་ལོ་བསྐོར་བ་དང༌། དགོངས་འགྲེལ་གྱི་བསྟན་བཅོས་དཔག་ཏུ་མེད་པ་ཞིག་མཛད་ཀྱང༌།

དུས་ཀྱི་འགྱུར་བ་དང༌། སྐྱེ་འགྲོ་བསོད་ནམས་དམན་པས་ད་སྐབས་ཕལ་ཆེར་མ་བཞུགས། ཐེངས་འདི་པར་དུ་བསྐྲུན་པའི་གསུང་འབུམ་འདི་མ་ཕྱི་དབུ་མེད་བྲིས་མ་པོད་གཅིག་ལག་སོན་བྱུང་བ་དེའི་ཐོག ཆོས་སྤྱོད་རབ་གསལ་དང༌། དགོངས་གཅིག་འགྲེལ་པ་རྡོར་ཤེ་སོགས་ནས་ཆོས་ཚན་འགའ་ཞིག་ཞལ་སྐོང་གིས་ཞུས་དག་ཀྱང་གང་ཐུབ་བགྱིས་ཏེ། འབྲི་གུང་བཀའ་བརྒྱུད་གསུང་རབ་ཉམས་གསོ་ཁང་ནས་པར་དུ་བསྐྲུན་པའི་དགེ་བས་བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པའི་གོ་འཕང་དམ་པ་བདེ་བླག་ཏུ་འགྲུབ་པར་གྱུར་ཅིག། །།